---
title: "Iedereen kan leren programmeren"
author: EJD
layout: post
date: 26-Oct-2015
---

We hebben als doel dat iedereen leert programmeren - maar is dat haalbaar? Kan iedereen leren programmeren?

Voorlopig gebruiken we dit als *werkhypothese*: we nemen aan dat iedereen kan leren programmeren, totdat het tegendeel bewezen is. Hiervoor hebben we ook goede argumenten, gebaseerd op recent wetenschappelijk onderzoek naar hersenen, naar het vermogen om te leren, en naar talent en expertise.

EÃ©n van de belangrijke ontdekkingen van de neuro-wetenschappen is dat onze hersenen veel "plastischer" zijn dan we altijd dachten. Door oefening kunnen hersenen groeien en zich ontwikkelen. Je ziet dit in het hersenweefsel en in de hersenactiviteit. Dit gaat ook door op oudere leeftijd: het wordt wel wat minder, maar het verdwijnt niet. Onze hersenen zijn een krachtige "leermachine" - maar je moet daar wel mee kunnen omgaan.

In de psychologie is onderzoek gedaan naar leren, en in het bijzonder naar de manier waarop je door je "mindset" deze leermachine kunt aanzetten of uitzetten. Door kennis over de werking van de hersenen, en door geloof in de (vrijwel onbegrensde) groeimogelijkheden daarvan, de "growth mindset", zet je deze leermachine aan. De ervaring die je daarmee krijgt, versterkt dit effect. Maar als je denkt dat je vermogens en talenten vastliggen, en dat je deze niet kunt ontwikkelen, de "fixed mindset", schakel je je leermachine uit, of op een laag pitje. Je doet dan ook niet de ervaring op waarmee je je leervermogen verder ontwikkelt.

> Kinderen beginnen met een leermachine die op volle toeren werkt - als ze leren kijken, luisteren, bewegen, lopen, praten. Maar door latere ervaringen, en door reacties uit hun omgeving, van ouders en docenten, raakt deze leermachine soms op een heel laag pitje.

Een andersoortig onderzoek, naar experts en expertise, leert dat het uiteindelijke niveau dat experts bereiken vooral bepaald wordt door *gericht oefenen*. De echte wereldtoppers in bijvoorbeeld schaken of muziek kenmerken zich doordat ze rond hun 20e al zo'n 10.000 uur besteed hebben aan Deliberate Practice. Het helpt als je talent hebt, zeker in het begin, maar voor het uiteindelijke niveau en voor de consistentie van de prestaties geeft deze Deliberate Practice de doorslag. Ook minder getalenteerden weten hiermee de wereldtop te bereiken.

Wat betekent dit voor het leren programmeren? Programmeren heeft alle kenmerken van een expertise-domein, zoals schaken of muziek. Dit betekent dat je dit kunt leren door Deliberate Practice, en dat je op die manier een hoog niveau kunt bereiken. Hierbij is een "growth mindset" essentieel, omdat je vaak met grote uitdagingen te maken hebt,  en met de nodige tegenslagen - zoals complexe concepten die je niet direct begrijpt, of een programma dat maar niet doet wat jij wilt. 

In de komende blogposts gaan we verder op deze punten in.